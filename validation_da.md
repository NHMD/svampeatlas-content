## Interaktiv validering

Siden 16. marts, 2017 har der i Danmarks svampeatlas været interaktiv validering af svampefund. Når en bruger afgiver en bestemmelse af et fund udregnes en sandsynligheds-score for bestemmelsens korrekthed. Denne score kan opnå værdier mellem 1 og 100. I beregningen indgår bl.a.:

1. Artens sjældenhed baseret på hvor mange fund der i forvejen findes i databasen.
2. Den geografiske udbredelse for arten
3. Artens fænologi (f.eks. Vil mange mykorrhiza-svampe få en lav sandsynligheds-score om foråret)
4. Brugerens tidligere godkendte fund af arten
5. Brugerens generelle erfaring i artsgruppen
6. Hvor sikker brugeren mener bestemmelsen er. Sikker: 100% , sandsynlig: 50%, mulig: 10%

Efterfølgende kan andre brugere erklære sig enige i bestemmelsen og dette vil trække sandsynligheden op for artsbestemmelsen efter principperne i pkt. 4 og 5. Brugere kan frit foreslå alternative bestemmelser til egne og andres fund. Den bestemmelse som samlet har den højeste sandsynligheds-score fremhæves automatisk af systemet, men alternative bestemmelser og deres sandsynlighed kan vises for registrerede brugere. Man kan angive hvor sikker man er på bestemmelsen og brugerens vægt reduceres efter princippet i pkt 6. Det giver en mulighed for at komme med et mere uforpligtende bestemmelsesforslag. I søgeresultater vises sandsynligheds-scoren i tre overordnede kategorier:

1. Godkendt (score over 80), markeret med tre stjerner.
2. Sandsynlig (score mellem 50 og 80), markeret med to stjerner
3. Forslag (score mellem 1 og 50), markeret med 1 stjerne

Brugere som er logget ind kan se den præcise score på bestemmelsen på fundsiden.

## Ekspert validering

Der er stadig tilknyttet validatorer til Danmarks svampeatlas, som har mulighed for at godkende fund uanset scoren i den interaktive validering. Dette kan f.eks. være aktuelt for fund af nye arter for landet, for meget sjældne arter og for fund af svært bestemte arter, hvor der kræves særlig erfaring eller sekvensering af arvemateriale (DNA) for en sikker bestemmelse. Ekspert-validerede fund er markeret med et lille mikroskop-ikon
