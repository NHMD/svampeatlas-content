## Betingelser for indlæg og brug af data på Svampeatlas.dk

### Generelle betingelser
Når du opretter dig som bruger/indrapportør på Danmarks Svampeatlas, har du mulighed for at indlægge svampefund og kommentere andres fund. Da Svampeatlas leverer videnskabelige data til forskning og naturforvaltning vil vi bede om at du opretter din profil med dit rigtige navn, og ikke som et alias. Nedenfor gennemgår vi mere detaljeret de betingelser og retningslinjer, som vi arbejder efter.

Alle kan oprette sig som brugere på Danmarks Svampeatlas. Alle fund og kommentarer er åbent tilgængelige for alle brugere. Vi gør derfor opmærksom på at din færden på Danmarks Svampeatlas er synlig for andre brugere. Har du hemmelig adresse skal du således ikke indlægge fund fra egen have. Vi henstiller til en god og konstruktiv omgangstone og gør opmærksom på, at du er ansvarlig for de handlinger, der bliver foretaget med dit login på netstedet. Ved gentagne brud på de specifikke retningslinjer som gennemgås nedenfor, forbeholder Danmarks Svampeatlas sig ret til at slette din profil og/eller stoppe din brugeradgang. Det samme kan ske i tilfælde af grov og gentagen forsømmelse af almindelige regler for god omgangstone på nettet.
Vi ser meget gerne at du uploader fotos og tekst som dokumentation for dine svampefund. I mange tilfælde kan et godt foto være nødvendigt for, at dine fund kan valideres. Hvis du anvender fotos eller tekster, der ikke er dine egne, skal du sikre at du har rettigheder til at bruge disse. Du er desuden forpligtet til så vidt muligt at sikre, at de geografiske koordinater knyttet til hvert fund er korrekte og har en præcision der afspejler den reelle usikkerhed i forhold til hvor fundet er gjort.

Informationer og fotos, som du har videregivet til Danmarks Svampeatlas, vises på projektets hjemmeside, under det enkelte fund og ved gallerivisninger for de arter som fundene repræsenterer. Fotos og andre informationer er knyttet til det enkelte svampefund og udgør i mange tilfælde en vigtig dokumentation som derfor ikke slettes. Ved visning på Danmarks Svampeatlas vil fotografens navn tydeligt fremgå. Brug af billederne, ud over de nævnte, vil kun finde sted efter direkte aftale med brugerne, som beholder alle rettigheder til egne fotos. Sender du belæg som dokumentation for enkelte fund, vil den enkelte ekspert beslutte om belægget skal gemmes for eftertiden i samlingerne på Statens Naturhistoriske Museum ved Københavns Universitet eller ved en anden internationalt anerkendt samling.

De fund-data du indtaster i Danmarks Svampeatlas, videregives til den [Globale Biodiversisetets Facilitet (GBIF)](www.gbif.org) under OECD og er internationalt søgbare via gbif.org under OECD, og via den danske artsportal [Arter.dk](arter.dk). Billeder som er uploadet som dokumentation af hvert fund er linket til dette og er således synlige hos GBIF og hos Arter.dk. Ønsker du ikke at links til dine billeder videregives til GBIF og Arter.dk, så send venligst en e-mail til atlas@svampe.dk. 
Validatorer og administratorer har ret til at slette/ændre information, som vedrører dine observationer, så længe retningslinjerne for information ikke bliver overtrådt derved.

### Persondata
Når du opretter en profil på Svampeatlas gemmer vi din email og dit navn således at validatorer kan komme i kontakt med dig. Hvis du ønsker at få slettet din profil skal du sende en email til atlas@svampe.dk. Hvis du på et tidspunkt vælger at få slettet din profil, forbliver informationer og materiale indlagt med din profil synlige og søgbare på projektets hjemmeside, men dine personoplysninger vil være slettet fra vores system og anonymiseret. 

Du kan vælge at knytte din profil til to eksterne systemer: [Facebook](facebook.com) og [Orcid](orcid.org). For begge systemer gælder det at dit bruger ID gemmes på din Svampeatlasprofil således at du kan logge ind via dit Facebook eller Orcid ID. For Facebookbrugere gør vi desuden brug af dit profilbillede, i feks. forumtråde på Svampeatlas.
Hvis du bruger Orcid videregiver vi dit Orcid ID sammen med dine fund til [GBIF](www.gbif.org) i feltet recordedByID. Dette muliggør fremsøgning af dine observationer fra fra f.eks. iNaturalist og Svampeatlas under samme ID.

### Kvalitetssikring/validering

For at sikre at de informationer, der findes i svampebasen er troværdige, undergår alle fund kvalitetssikring. Dette sker gennem primært gennem vores interaktive valideringssystem. Systemet vurderer sandsynligheden af det afgivne artsforslag baseret på en række kriterier (årstid, artens hyppighed og udbredelse og brugerens erfaring og egen sikkerhed i bestemmelsen). Derefter kan andre brugere støtte det foreslåede bud på artsbestemmelse eller komme med alternative forslag, som så vurderes på de samme kriterier. Sandsynligheden for korrekt bestemmelse vurderes på en skala på 0 til 100, og fund med en score på 80 eller over regnes som godkendte. Ud over den interaktive validering kan en række artseksperter validere fund, fx af meget vanskelige eller sjældne arter. Eksperterne kan også afvise godkendte artsbestemmelser, fx hvis det vurderes at der ikke er tilstrækkelig dokumentation til at fundet kan godkendes eller at den vedlagte dokumentation viser, at det er en anden men ubestemmelig art. Alle brugere har mulighed for at kommentere på alle fund - både uvaliderede, godkendte og afviste. Kvalitetssikring/validering kræver i en del tilfælde mikroskopisk undersøgelse eller DNA-tjek af indsendt materiale, hvorfor behandlingstiden kan være lang. Vores ressourcer til denne type af tjek er begrænsede, og en del fund ender med kun at blive bestemt på slægts, familie eller endnu højere taksonomisk niveau.

### Ejerskab og citering

Danmarks Svampeatlas er et samarbejde mellem Statens Naturhistoriske Museum, Foreningen til Svampekundskabens Fremme og Mycokey. De indsamlede data ejes af Foreningen til Svampekundskabens Fremme. Ved enhver brug af data skal databasen citeres som “Foreningen til svampekundskabens fremme (2016*). Svampeatlas.dk ‒ database over danske svampefund, administreret af Frøslev, T., Heilmann-Clausen, J., Lange, C., Læssøe, T., Petersen, J.H., Søchting, U., Jeppesen, T.S., Vesterholt, J†. online www.svampeatlas.dk (*angiv dato for download).

English version: “Danish Mycological Society (2016*). Danish fungal records database, contributed, maintained and validated by Frøslev, T., Heilmann-Clausen, J., Lange, C., Læssøe, T., Petersen, J.H., Søchting, U., Jeppesen, T.S., Vesterholt, J†., online www.svampeatlas.dk  (*indicate download date)

### Retningslinier for brug af data fra Danmarks Svampeatlas

Simple funddata kan søges via webinterfacet på Danmarks Svampeatlas og kan frit bruges i alle typer af forvaltningsopgaver på såvel lokalt som nationalt plan, fx i forbindelse med miljøvurderinger (VVM’er), udarbejdelse af plejeplaner samt til lokal og national prioritering af naturbeskyttelse i Danmark. Danmarks Svampeatlas bør i hvert tilfælde citeres som kilde. Data kan på tilsvarende vis bruges i forskningssammenhæng. Bemærk at databasen indeholder både godkendte, uvaliderede og afviste fund, hvilket er specificeret under hvert fund.

Især ældre fund (før 2009)  har ofte meget upræcise geografiske koordinater, men også for helt nye fund kan koordinaterne være upræcist angivet. Den brugerdefinerede usikkerhed på fund-koordinater er angivet i meter for hvert fund, og skal betragtes som vejledende, fx ved udarbejdelse af detaljerede lokale forvaltningsplaner. Danmarks Svampeatlas rummer et stort antal standardnavne for lokaliteter, som vælges af rapportøren. Det betyder, at forekomster af den samme svamp kan være indrapporteret med flere forskellige lokalitetsnavne af forskellige brugere, og tillige med forskellige koordinater. I praksis er dette mest aktuelt for meget sjældne og karismatiske arter, fx pindsvinepigsvamp og safrangul fedtporesvamp.


### Taxonbasen

Taxonbasen er rygraden i artsdelen af Danmarks Svampeatlas. Her holder vi styr på hvilke arter vi mener at kende i Danmark, navngivning og vigtige synonymer. Desuden findes oplysninger om rødlistestatus, økologi mv. Denne base er ikke offentligt tilgængelig, men de vigtigste data er synlige på artspræsentationssiderne på Danmarks Svampeatlas.

### Udtræk af mere omfattende datasæt

Mere omfattende udtræk af godkendte fund fra databasen kan med fordel hentes fra GBIF: https://www.gbif.org/dataset/84d26682-f762-11e1-a439-00145eb45e9a  Har du behov for oplysninger om ikke godkendte fund, eller datafelter som ikke deles med GBIF er vi velvillige i forhold til at udlevere mere omfattende udtræk af databasen, hvis dette tjener et videnskabeligt eller andet væsentligt formål. Det kan dog være en ganske tidskrævende proces at udtrække og kvalitetssikre data, og udlevering af data vil derfor blive behandlet fra sag til sag. Kontakt os på atlas@svampe.dk for nærmere oplysninger.

